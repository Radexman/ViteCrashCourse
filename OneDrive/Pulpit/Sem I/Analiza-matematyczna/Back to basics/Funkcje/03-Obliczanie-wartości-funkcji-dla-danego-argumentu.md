# **Obliczanie wartości funkcji dla danego argumentu**

Obliczanie wartości funkcji to jedna z podstawowych umijętności w dziale funkcji. Całość obliczeń polega na tym, by do wzoru funkcji podstawić wartość argumentu x. Spójrzmy na poniższy przykład:

**Przykład 1**
Dana jest funkcja f(x) = 3x + 4. Wyznacz wartość tej funkcji dla argumentu x = 2

Aby wyznaczyć wartość funkcji dla wskazanego argumentu wystarczy podstawić do wzoru wartość x = 2.
Otrzymamy wtedy:

f(x) = 3x + 4
f(2) = 3 \* 2 + 4
f(2) = 6 + 4
f(2) = 10

To oznacza, że funkcja dla argumentu x = 2 przyjmuje wartość y = 10.

Czasami w zadaniach zamiast zdania typu "Wyznacz wartość tej funkcji dla argumentu x = 2" będziemy mieć zwrot "Oblicz f(2)". Obydwa te polecenia znaczą dokładnie to samo.

**Przykład 2**
Dana jest funkcja f(x) = x^2 - 3x + 4. Oblicz f(1).

Musimy obliczyć f(1), zatem do wzoru funkcji podstawiamy x = 1. Otrzymamy wtedy:

f(x) = x^2 - 3x + 4
f(1) = 1^2 - 3 \* 1 + 4
f(1) = 1 - 3 + 4
f(1) = -2 + 4
f(1) = 2

Korzystając z umijętności obliczania wartości funkcji możemy też w razie potrzeby odwrócić całą sytuację i obliczyć wartość interesującego nas argumentu. Spójrzmy na przykład:

**Przykład 3**
Dana jest funkcja f(x) = 2x - 5. Oblicz dla jakiego argumentu funkcja ta przyjmuje wartość równą 7.

Tym razem z treści zadania wynika, żę 2x - 5 jest równe 7, czyli powstaje nam następujące równanie z jedną niewiadomą:

2x - 5 = 7
2x = 5 + 7
2X = 12
x = 6

To oznacza, że funkcja przyjmuje wartość równą 7 dla argumentu x = 6
